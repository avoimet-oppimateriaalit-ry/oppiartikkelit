---
layout: default
title: Lehdistötiedote 3.10.2014: Uusi Oppiartikkelit-lehti julkaisee vertaisarvioitua avointa oppimateriaalia
---
<h1>Uusi Oppiartikkelit-lehti julkaisee vertaisarvioitua avointa oppimateriaalia</h1>
<p>Julkaisuvapaa heti</p>

<p><i>Oppikirjojen tuotanto on hidasta, ja varsinkin korkeakoulutasolla monesta aiheesta on vaikea löytää suomenkielistä oppimateriaalia. Uuden lehden pedagogisesti tasokkaat artikkelit paikkaavat tätä puutetta.</i></p>

<p>Avoimesti lisensoitujen oppimateriaalien puolestapuhuja <b>Avoimet oppimateriaalit ry</b> on perustanut uuden <b>Oppiartikkelit</b>-verkkolehden, joka keskittyy lyhyiden opetuskäyttöön suunniteltujen artikkeleiden, ns. oppiartikkelien julkaisemiseen. Lehti on luettavissa osoitteessa <a href="http://oppiartikkelit.fi">oppiartikkelit.fi</a>.</p>

<p>“Oppiartikkelit ovat kuten oppikirjoja, mutta lyhyempiä, enintään neljän sivun pituisia. Tietosanakirja-artikkelista ne eroavat siten, että teksti on oppikirjamaista ja sisältää esimerkkejä ja harjoitustehtäviä”, kertoo Avoimet oppimateriaalit ry:n puheenjohtaja <b>Vesa Linja-aho</b>, joka toimii myös lehden päätoimittajana.</p>

<p>Artikkelit ovat avoimesti lisensoituja, eli niitä voi käyttää opetuksessa murehtimatta kopiostomaksuista. “Ennen kaikkea avoin lisensointi mahdollistaa materiaalin hyödyntämisen muun muassa osana omaa oppimateriaalia”, Linja-aho kertoo. Lisenssinä käytetään Creative Commons BY-SA -lisenssiä, joka on sama kuin avoimen Wikipedia-tietosanakirjan lisenssi. “Lehden sivuilla olevat artikkelit eivät ole muokattavissa kuten Wikipedia, mutta avoin lisenssi mahdollistaa muokatun version käytön muualla”, täsmentää <b>Tero Keinänen</b> yhdistyksen hallituksesta.</p>

<p>Yksi avoimesti lisensoidun oppimateriaalin maailmanlaajuisista haasteista on kirjava laatu. “Oppiartikkelit-lehdessä julkaistavat artikkelit kulkevat tiukan seulan läpi. Lehden toimitusneuvosto lukee artikkelin, minkä jälkeen se lähtee anonyymiin vertaisarviointiin artikkelin aihepiirin asiantuntijalle. Vain vertaisarvionnin läpäisseet artikkelit julkaistaan”, sanoo Linja-aho.</p>

<p>Avoimet oppimateriaalit ry on aikaisemmin järjestänyt muun muassa Oppikirjamaraton-tapahtumia, joista ensimmäinen noteerattiin kaikissa valtamedioissa tv-uutisia myöten. Yhdistyksen aiempaan toimintaan lukeutuvat Teknologiateollisuuden 100-vuotissäätiön apurahalla tuotetut lukion matematiikan oppikirjat.</p>

<h3>YHTEYSTIEDOT JA LISÄTIETOA</h3>

<p>Vesa Linja-aho, puheenjohtaja, Avoimet oppimateriaalit ry, etunimi.sukunimi@avoimetoppimateriaalit.fi, puhelin 0404870869.</p>

<p>Niko Ilomäki, varapuheenjohtaja, Avoimet oppimateriaalit ry, etunimi.sukunimi@avoimetoppimateriaalit.fi,  puhelin 0453203250.</p>

<ul>
<li>Oppiartikkelit-lehti: <a href="http://oppiartikkelit.fi">http://oppiartikkelit.fi</a></li> 
<li>Avoimet oppimateriaalit ry: <a href="http://avoimetoppimateriaalit.fi">http://avoimetoppimateriaalit.fi</a></li> 
<li>Lehtiartikkeli oppiartikkeleista: <a href="http://jarkilehti.fi/2014/08/oppikirjasta-oppiartikkeliin-ratkaisu-ketteraan-oppimateriaalituotantoon/">http://jarkilehti.fi/2014/08/oppikirjasta-oppiartikkeliin-ratkaisu-ketteraan-oppimateriaalituotantoon/</a></li> 
</ul>

